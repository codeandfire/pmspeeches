सबसे पहले मैं प्राइम मिनिस्टर जेंटिलोनी और उनके डेलीगेशन का भारत में सहर्ष स्वागत करता हूं। भारत आने का मेरा निमंत्रण आपने स्वीकार किया, इसके लिए मैं आपको धन्यवाद देना चाहता हूं। आपकी यात्रा भारत-इटली संबंधों के ऐसे ऐतिहासिक समय पर हो रही है जब हम मार्च 2018 में अपने राजनयिक संबंधों की 70वीं वर्षगांठ मनाने वाले हैं। आपके साथ आज बातचीत में मैंने अनुभव किया कि हम दोनों ही अपने द्विपक्षीय संबंधों को नई ऊंचाइयों पर ले जाने के इच्छुक हैं। और आपकी इस यात्रा से हमें अपने संबंधों की नई प्राथमिकताएं तय करने का अवसर मिला है। आज की मुलाकात में हमने अपने द्विपक्षीय संबंधों और सहयोग की समीक्षा की, और साथ ही साथ क्षेत्रीय एवं वैश्विक विषयों पर भी विचारों का आदान प्रदान किया। भारत और इटली विश्व की दो बड़ी अर्थव्यवस्थाएं हैं। हमारी अर्थव्यवस्थाओं की मजबूतियों से हमें दोनों देशों के बीच कमर्शियल कोऑपरेशन को बढ़ाने के प्रचुर अवसर मिलते हैं। लगभग 8.8 बिलियन डॉलर के हमारे द्विपक्षीय व्यापार में अभी काफ़ी बढ़ोतरी होने की क्षमता है। मुझे प्रसन्नता है कि प्राइम मिनिस्टर जेंटिलोनी के साथ एक हाई-लेवल बिज़नेस डेलीगेशन आया है। आज दोनों देशों के इंडस्ट्री लीडर्स के साथ हमारी मुलाकात में मैंने भविष्य की संभावनाओं के प्रति काफ़ी ऑप्टिमिस्म का अनुभव किया।   हम अपने फ्लैगशिप प्रोग्राम्स एंड प्रोजेक्ट्स में इतालियन कंपनियों द्वारा और मजबूत भागीदारी को प्रोत्साहित करना चाहेंगे। भारतीय कंपनियों के साथ कोलैबोरेशन में उनके लिए अपार संभावनाएं हैं।   स्मार्ट सिटीज, फ़ूड प्रोसेसिंग, फार्मास्युटिकल्स, इंफ्रास्ट्रक्चर जैसे अनेक क्षेत्रों में हमारी आवश्यकताओं इटली की विशेषज्ञता एवं क्षमताओं से मिलती जुलती हैं। मुझे बेहद ख़ुशी है कि इसी हफ्ते World Food India में इटली एक फोकस कंट्री के रूप में बड़े पैमाने पर भाग लेगा। साइंस एंड टेक्नोलॉजी एक अन्य क्षेत्र है, जिस पर सहयोग बढ़ाने के लिए हम उत्सुक हैं। इस क्षेत्र में इटली हमारा लंबे समय से भागीदार रहा है। हमारे देश के छात्रों के लिए इटली हायर एजुकेशन के लिए पसंदीदा जगह बनता जा रहा है। हमने दोनों देशों के बीच मौजूद समृद्ध सांस्कृतिक संपर्क के संबंध में भी बातचीत की। मुझे यह जान कर प्रसन्नता हुई कि इटली में बहुत से लोग भारतीय संस्कृति, खान-पान, सिनेमा, संगीत, नृत्य, योग और आयुर्वेद में गहरी रूचि रखते हैं। दोनों देश पर्यटन एवं लोगों के बीच आदान-प्रदान के लिए सहमत हैं, और इससे हमारे आपसी संबंध और प्रगाढ़ होंगे। द्विपक्षीय मुद्दों के अलावा कई क्षेत्रीय एवं वैश्विक स्तर के मामलों पर भी बातचीत हुई। आज के युग में प्रत्येक दिन हमें नए खतरों एवं चुनौतियों का सामना करना पड़ता है। वैश्विक स्तर पर मौजूद एवं उभर रहीं कुछ सुरक्षा संबंधी चुनौतियों के संबंध में हमने विस्तार से चर्चा की है। हम दोनों आतंकवाद के सभी रूपों से लड़ने और साइबर सिक्योरिटी पर सहयोग मजबूत करने के लिए प्रतिबद्ध हैं। दोनों पक्ष साझा चुनौतियों एवं हितों के मामलों में विभिन्न वैश्विक मंचों पर एक दूसरे का समर्थन करने और निकट सहयोग करने पर सहमत हैं। मैं एक बार फिर प्राइम मिनिस्टर जेंटिलोनी के प्रति आभार व्यक्त करता हूं कि वे भारत आए, और उनके साथ मुझे काफी विस्तार से सभी प्रकार के विषयों पर सकारात्मक चर्चा करने का अवसर मिला।   धन्यवाद।